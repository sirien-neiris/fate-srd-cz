# Předmluva: “Jedny”, ne “ty” 
  
Tato kniha jsou _jedny_ *Systémové nástroje Fate*. Nejsou to _ty_ *Systémové nástroje Fate*. 
  
Co tím myslíme?
  
Tyto *Systémové nástroje Fate* začaly jako jeden z cílů kickstarteru pro *Základní pravidla Fate*. Původně z této knihy měla existovat jen sekce s magií. Jak ale rostla finanční podpora kampaně, rostla i tato kniha. A v závěsu za tím šly i požadavky na to, co by tato kniha obsahovat _měla_, což dalece přesahovalo její kapacitu.
  
Skutečnost, že si lidé myslí, že to všechno můžeme zpracovat, byla zatraceně lichotivá. Nemožná, musím podotknout - ale zatraceně lichotivá.
  
Přesto nám bylo jasné, že i když nemůžeme vyjít vstříc celému _znění_ těch požadavků, musíme naplnit jejich _ducha_. A jak věci přerůstaly z magických nástrojů, zrodily se tyto *Systémové nástroje Fate*.
  
Jak název napovídá, naše *Nástroje* nejsou něčím, co by udělalo to, co chcete, hned, co je vezmete do ruky. Je to sbírka nápadů, přístupů a dalších dílčích kousků, které vás dostanou tam, kam chcete. Řečeno jinak, když nás lidé požádali o měsíc, rozhodli jsme se jim raději dodat soubor návodů ke stavbě raket. (Zabýváme se teď stavbou raket. Rakety jsou cool.)
  
Když hledáte něco přesně pro vaší hru, nenechte se zmást vzhledem. Řekněme, že tu třeba něco řeší zacházení s ohromnými monstry jako s mapami či sbírkou postav, spíše než jako s jednou „zvětšenou“ postavou. I když to říká „zde je návod na práci s velkými monstry“, je to jen to, jak jsme tu myšlenku zabalili. _Stejně tak_ to nabízí postup pro zvládání „finálních záporáků“ obecně. Nebo pro útok proti smrtícímu orbitálnímu satelitu. Stejně tak jsou způsoby, jak pracovat s tématem superhrdinů ve hrách *Fate* pokryty spoustou konceptů a sekcí napříč touto knihou - ale jen jeden z nich je nadepsán „superhrdinové“.
  
Neznamená to, že každý cool nástroj, co existuje, je i tady, ale je tu dostatek nápadů a podkladů k tomu, abyste se od nich mohli s jistotou odrazit směrem k tomu, co hledáte. A když vás přitom napadne něco nového, _prosím,_ nenechávejte si to pro sebe. Existuje mnoho míst, kde _právě teď_ probíhají suprové, nadšené diskuse, v nichž vaše nápady a názory ocení, ať už to je ***[www.d20.cz]***(http://www.d20.cz/diskuze/kultura-diskuze/51504.html), FateRPG skupina na Yahoo, Fate Core komunita na Google+, fóra o stolních hrách na RPG.net a RPGGeek nebo kdekoliv jinde, online nebo offline. Publikum Fate čítá tisíce chytrých lidí, z nichž je ohromné množství mnohem chytřejších, než jsou ti, kteří Fate původně stvořili.
  
Víc než cokoliv jiného jsou *Systémové nástroje Fate* tréninková příručka pro váš vlastní mozek. V tomto balíčku najdete tucty způsobů, jak vytvořit něco nového, jiného, odlišného od vaší hry podle *Základních pravidel*. V pár případech to bude přesně to pravé. Ve většině zbylých případů to bude počáteční bod pro další úvahy. Vyhrňte si rukávy. Držíte v rukou výbornou sbírku nástrojů, s nimiž můžete pracovat. Teď se podívejme, co s nimi dokážete udělat\!
  
\- _Fred Hicks_
  
_15. Července, 2013_
