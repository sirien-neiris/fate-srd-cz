# Úvod
  
## K čemu tu jsme
  
Představte si *Fate* jako stroj postavený k tomu, aby dával určitý výstup. Stejně jako jiné stroje, *Fate* může být upraven, aby dával i jiné výsledky; obsahuje systém voleb, síť pravidel, která mohou být upravena nahoru, dolů nebo do stran, aby dělala to, co chcete. Je robustní, přizpůsobivý a - což je nejdůležitější - hackovatelný.
  
Co to znamená, že je „hackovatelný“? Zaprvé to znamená, že pravidla můžete změnit. To se týká jakékoliv hry - pokud hrajete *Monopoly*, tak dovolit hráčům, aby sbírali peníze, když se postaví na pole „Volné Parkování“, je hack. Změní to povahu herní ekonomie a učiní to hru trochu méně přísnou, takže bude těžší ji prohrát hned z kraje na nedostatek peněz. *Fate* je právě takový - může být změněn. Chcete dát vypravěči více bodů osudu? Hráčům vyšší dovednosti? Změnit způsob fungování aspektů? Když na to vynaložíte trochu snahy, tak to je všechno možné.
  
Druhá věc, kterou to znamená, je, že *Fate* vašim změnám neodporuje. Popravdě je natolik adaptabilní, že můžete dělat menší změny za běhu, aniž by se cokoliv rozbilo, a i velké změny vyžadují jen pár úprav v jiných částech hry. Není to jen o tom, že *Fate* _můžete_ hackovat, ale o tom, že je _snadné_ *Fate* hackovat - pokud to udělat chcete.
  
Některé změny mohou být nutné, abyste dosáhli dojmu, po kterém toužíte. *Fate* je systém voleb a *Základní pravidla Fate* ukazují základní nastavení všech těchto voleb. Možná ale, že tato nastavení nejsou pro vaší hru vhodná. Možná budete některé z nich potřebovat změnit nebo přidat nějaké navíc, ale nejste si jistí, jaké změny udělat, nebo které části systému tyto změny ovlivní. Nebojte se - to je to, proč tu jsme my.
  
*Systémové nástroje Fate* je kniha o tom, jak hackovat *Fate*, co se stane, když to uděláte, a o tom, co můžete provádět, když si začnete hrát s tím, jak věci fungují. Pokud to zní jako něco, co děláte, pak je tato kniha právě pro vás.
  
  
## Pravidla vs. rozhodnutí
  
Samozřejmě, _můžete_ hackovat *Fate*, ale měli byste? Někdy je odpověď ano. Pokud hrajete superhrdinskou hru, budete potřebovat přidat superschopnosti. Pokud hrajete hru o pouličních závodech, může být dobré mít nějaká pravidla pro vozidla.
  
Někdy ale nepotřebujete nová pravidla. Všechno, co někdy potřebujete, je _rozhodnutí_.
  
Rozhodnutí je volba, ke které se vaše herní skupina - obvykle pod vedením vypravěče - přikloní ohledně toho, jak ve vaší hře něco funguje. Rozhodnutí pokrývají speciální případy, které nejsou přímo řešené herními pravidly: situace, které vyžadují interpretaci. Oproti tomu, nové _pravidlo_ je změna nebo přidání jednoho nebo více subsystémů uvnitř hry. Rozhodnutí je interpretace toho, jak hra funguje, nové pravidlo je změna toho, jak hra funguje.  
  
Například když vašemu hráči řeknete, že jeho postava nemůže provést přesný výstřel na dlouhou vzdálenost, protože loď na níž je, je příliš rozhoupaná, děláte rozhodnutí. Pokud explicitně prohlásíte, že _nikdo_ nemůže provést takový výstřel z lodi, tak přidáváte pravidlo. Vidíte ten rozdíl? To první ovlivňuje aktuální situaci a někdy později to může fungovat jinak, to druhé ovlivní všechny obdobné situace.
  
Kdy tedy používáte jedno a kdy druhé? Použijte nové pravidlo, když se vyjadřujete k něčemu, co se děje hodně často. Ať už něco shledáváte problematickým, nebo chcete přidat nové možnosti, pokud se to stává často, tak je pro tu situaci často vhodné mít pravidlo. Pokud si nejste jistí, zda se situace objeví znovu, nebo pokud se vyskytuje řídce, použijte rozhodnutí.
  
Pokud budete dělat nové pravidlo pro každou situaci, skončíte s tolika pravidly, že je nebudete stíhat sledovat. Pokud ale budete v krajních případech činit rozhodnutí, tak budete mít volnější ruce k tomu je později změnit. Samozřejmě, můžete později změnit i pravidlo, ale někteří hráči to shledají nefér - a oprávněně\! Co je ještě horší, způsobíte, že se pravidla budou hůře pamatovat a bude těžké je sledovat, zejména když je budete neustále měnit.
  
Řekneme vám tajemství - rozhodnutí se mohou _stát_ pravidly. Když uděláte rozhodnutí o střelbě z lodi a zjistíte, že se taková situace pořád opakuje, prostě to změňte na pravidlo. Pokud uděláte rozhodnutí opakovaně, vaši hráči si ho nejspíše zapamatují, což sníží šanci na to, že by pravidlo zapomněli. 
  

## Bronzové pravidlo
  
Je ještě jedna věc, o níž byste se měli ujistit, než pro něco začnete tvořit zcela nová pravidla - není možné to zařídit pomocí Bronzového pravidla (*Základní pravidla Fate*, strana 270)?
  
Ve Fate můžete prakticky s čímkoliv zacházet jakoby to byla postava. Vaše zbraň? Zajisté. Ta venkovní bouře? Určitě. Samotná scéna? Proč ne? Čemukoliv můžete přidělit aspekty, dovednosti, triky a čtverečky stresu. A tady je jedna věc, která tuhle techniku činí skutečně suprovou - nemusí to být shodné s tím, co mají PH. Pro venkovní bouři nedává smysl, aby měla Boj a Kondici, ale co třeba Chlad a Průtrž mračen? Vaše zbraň nepotřebuje fyzický a duševní stres, ale co třeba měřítko muničního stresu? A scény už mají spoustu svých vlastních aspektů\!
  
Pokud můžete novou věc zobrazit jako postavu, je obvykle snazší to tak udělat, spíše než tvořit celé nové pravidlo. Nefunguje tak úplně _všechno_ a můžete mít věci, pro které se vám tento způsob nebude hodit, nicméně je to mocný nástroj, který můžete použít pro širokou paletu záležitostí.
  
Existuje ještě jedno rozšíření této techniky - nová pravidla pro postavy mohou být reprezentována pomocí již existujících součástí postav. Můžete popsat magii pomocí dovedností, superschopnosti pomocí aspektů a triků a zkorumpovanost prastarou svůdnou silou pomocí měřítka stresu.
