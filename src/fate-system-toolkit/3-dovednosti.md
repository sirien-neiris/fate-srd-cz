# Dovednosti
  
## Změňte ten seznam\!
  
Dovednosti ze *Základních pravidel Fate* jsou navržené tak, aby nabízely rozsáhlou paletu akcí použitelných v mnoha různých herních prostředích. Pravda ale je, že očekáváme, že seznam dovedností bude věc, kterou změníte jako první. Váš seznam dovedností by měl vycházet z vašeho prostředí a měl by jej posilovat; pokud vám k tomu základní seznam vyhovuje, tak máte štěstí\! V některých případech vám může _skoro_ vyhovovat, ale budete potřebovat jednu nebo dvě dovednosti přidat, nějakou odebrat nebo jich pár přejmenovat. Pokud hledáte způsob, jak ten seznam - nebo celý systém - předělat, pak je tato kapitola právě pro vás.


## Použití dovedností tak, jak jsou
  
Ve většině případů je nejsnazší prostě předělat seznam dovedností tak, aby odrážel potřeby vaší konkrétní hry, a je několik způsobů, jak to pojmout.
  
### Přidávání a odebírání dovedností
  
Tvorba věcí vás ve hře nezajímá? Zahoďte Řemesla. Chcete lidem umožnit manévry v nulové gravitaci? Dejte tomu dovednost. Je to jeden z nejsnazších způsobů, jak hacknout seznam dovedností, protože děláte jen to, že dovednost za dovedností rozhodujete, zda je potřebná, nebo zda chcete nějakou přidat.
  
Existuje několik věcí, na něž musíte pamatovat. Zaprvé, pokud odeberete příliš dovedností, pak hráči mohou získat příliš velkou část celého seznamu. Pokud je mezi PH příliš velký překryv, může to některým z nich sebrat jejich momenty na výsluní. Naopak, pokud dovedností příliš přidáte, můžete skončit s PH, které nemají přístup k dostatečné části seznamu, což způsobí, že budou často postrádat kritickou dovednost pro danou situaci. Jednoduchým řešením je adekvátně zvýšit či snížit počet dovedností, které PH dostanou během své tvorby.
  
Uvažte, že Základní pravidla Fate mají 18 dovedností. Pyramida tak od oka umožní postavě skutečně vyniknout ve 3 z nich a mít hodnocení v 7 dalších, což nechává 8, které nijak nepokryje. Není to precizní poměr, ale je dobré na to myslet, když se rozhodujete, zda potřebujete pyramidu předělat. Pro detaily se podívejte se na _Změny struktury_ na straně 26.
  
Nakonec mějte na paměti, že změny v dovednostech se projeví i na měřítkách stresu a v pořadí jednání.
  
  
### Změny vizáže a alternování
  
Pokud vám základní dovednosti vyhovují z mechanického hlediska, ale některé z nich úplně nekorespondují s tématem vaší hry, změňte pár detailů. Učenost se může stát Vzděláním nebo Vědomostmi, Řízení se může stát Jezdectvím či Pilotováním a tak dále. Tím můžete ovlivnit i to, co mohou dovednosti dělat. Například když přestylizujete Učenost na Tajemno a pak rozhodnete, že jde o dovednost pro sesílání kouzel, tak náhle bude dávat smysl, že touto dovedností můžete útočit nebo se s její pomocí bránit.
  
  
### Rozdělování a shrnování
  
Jeden užitečný trik pro předělávání seznamu dovedností je dívat se na dovednosti v intencích aktivit, které pokrývají, a jejich důležitosti pro hru. Pokud je nějaká oblast méně důležitá, můžete všechny dovednosti, co se jí týkají, shrnout pod jedinou dovednost - v nenásilné hře můžete shrnout Střelbu a Boj do jediné bojové dovednosti. Na druhou stranu, pokud je nějaká oblast velmi důležitá, můžete její dovednost rozdělit do menších oblastí. Pokud jsou pro vaši hru důležitá bojová umění, můžete chtít rozdělit Boj do více dovedností, třeba na Boj se zbraněmi, Tvrdé styly a Měkké styly. Výhoda takového přístupu je, že v něm stále platí obecná vodítka pro práci s dovednostmi - vše, co děláte, je, že měníte rozsah, který dovednost pokrývá.
  


## Jiná řešení
  
Seznam dovedností tak, jak je navržený, někdy prostě není pro vás. Možná chcete úplně jiný seznam nebo možná koukáte po odlišném přístupu. Dobrá zpráva je, že i když uděláte něco drasticky odlišného, šablony stávajících dovedností vám stále mohou být k ruce, protože _akce,_ které pokrývají, mohou stále fungovat tak, jako fungují pro původní dovednosti. Ať už dovednost nazvete Boj, Kung Fu nebo Existencialistický husťák, základní mechanika k tomu někoho praštit zůstane v podstatě tatáž.
  
### Nový seznam dovedností
  
Pokud se chystáte vytvořit nový seznam dovedností ve stylu toho stávajícího - prostě jen s novými dovednostmi - tak věci závisí hlavně na tom, proč tu změnu děláte a o tom nikdo nemůže vědět víc, než vy sami. Nejlepší reference k tvorbě nového seznamu jsou rady pro přidávání a odebírání dovedností.
  
### Profese
  
Zatímco dovednosti normálně odrážejí, _co_ děláte, profese odrážejí, _kým_ postava je a od toho odvozují její možnosti. Pokud, například, máte profese Bojovník, Učenec, Zálesák, Zloděj, Řemeslník a Diplomat, pak si budete házet na Bojovníka tam, kde byste si jinak házeli Boj nebo Střelbu, Zloděje tam, kde byste si házeli Skrývání nebo Zlodějnu a tak dále. Seznamy profesí bývají kratší a otevřenější než seznamy dovedností, což může vést k velmi umenšené pyramidě. Je možné použít pevný seznam profesí, nebo je pojmout ve volnějším stylu, k čemuž se dostaneme dále.
  
### Přístupy
  
Pokud běžný seznam dovedností je o tom, co děláte a profese jsou o tom, kdo jste, přístupy odrážejí _jak_ věci děláte. To znamená, že namísto běžných dovedností může mít postava hodnocení v Razantně, Elegantně, Chytře a Odhlodlaně, a na co z toho si hodí, se odvine od situace. Když šermujete, probíjíte kryt svého protivníka (Razantně\!), sekáte ho z lustru (Elegantně\!), provádíte finty a manévrujete ve snaze najít slabinu (Chytře\!) nebo ho odrážíte a boj trpělivě prodlužujete v čekání na protivníkovu chybu (Odhodlaně\!)?
  
Fanoušci *Zrychlené edice Fate* tuto metodu znají, protože to je ta, kterou FAE používá s přístupy Pečlivě, Chytře, Oslnivě, Razantně, Rychle a Lstivě.
  
  
### Rozvolněné dovednosti
  
A co kdyby neexistoval vůbec žádný seznam dovedností a hráči by si své dovednosti pojmenovávali sami? Zpočátku to může působit trochu chaoticky, ale nejspíše potkáte mnoho známých věcí s novými a zajímavými jmény. Takový přístup je zcela hratelný a máme jen jedno zásadní varování: všichni si musí rozumět v tom, co dovednosti znamenají, jinak je možné, že jeden hráč skončí se super-dovednostmi vhodnými v každé situaci a zastíní tak celý zbytek skupiny.
  
Nejsnazší způsob, jak se tomu vyhnout, je ujistit se, že všichni rozumí rozdílu mezi dovedností, profesí a přístupem. Většina problémů vyvstává z toho, že si jeden hráč zvolí dovednosti, zatímco jiný si zvolí profesi nebo přístup, protože profese a přístupy jsou použitelné mnohem šířeji, než jednotlivé dovednosti. Přístupy a profese mohou být částečně zaměnitelné, ale stále je lepší zacházet s tím opatrně.
  
Navíc k tomu, že otevřete dveře hráčské kreativitě, vám tento přístup odemkne jeden další trik - používání aspektů jako dovedností.
  
#### Dovednosti a aspekty
  
Pokud používáte rozvolněné dovednosti, některá z vašich dovedností může sdílet jméno s některým z vašich aspektů. Pokud jste **_Rytíř Kalichu_** a máte Rytíř Kalichu: Dobrý (+3), vytváří to určitý dojem celistvosti. Má to daleko 
k tomu, aby to bylo poviné, ale někdy to prostě působí jako správná volba. Také je možné pomocí aspektů dovednosti nahradit zcela, ale to je trochu odlišnější záležitost a dostaneme se k ní později.
  


## Změny struktury
  
Až potud jsme předpokládali, že hledáte něco, co je ve většině důležitých věcí dost podobné základnímu seznamu dovedností - určitý systém nějak uspořádaného seznamu se vzestupnými bonusy. To nicméně nemusí být univerzální předpoklad a vystoupením ze standardu můžete udělat spoustu super věcí.
  
### Alternativy pyramidy
  
Nejočividnějším hackem je nahradit pyramidu systémem sloupců - takových, které se používají ke zlepšování - s rozpočtem bodů nebo rovnou s nějakými balíčky dovedností podle specifických pozadí. S tímhle si skutečně můžete hrát velmi volně, ale než to uděláte, ujistěte se, že rozumíte tomu, proč pyramida vůbec existuje. Je rychlá, vyžaduje kompetentní charaktery (svým vrcholem), ale zároveň je vyvážená (v základně) a zajišťuje, že ne každá postava může dělat všechno (dovednosti, které si nemůžete vzít). To vše může být rozumné změnit - například ve hře o superšpionech můžete mít postavy s velmi širokou základnou dovedností - ale ujistěte se, že víte, jaký problém chcete vyřešit, než svou změnu provedete.
  
### Větší skoky
  
Nikde není psáno, že dovednosti musí být odstupňované rovnoměrně. Představte si, že každá „úroveň“ dovednosti jsou ve skutečnosti dva kroky na žebříčku - můžete mít pyramidu 1 Vynikající (+5), 2 Dobrých (+3) a 4 Průměrných (+1) dovedností a pokud se cítíte škodolibě, můžete začít na Špatné (-1).
  
Proč to udělat? Řekněme, že máte krátký seznam dovedností jako třeba u profesí či přístupů. Dostanete hrdinsky silnou pyramidu - mnohem víc než je základní - pro krátký seznam. Také to silně odliší „úrovně“ dovedností, což může být pro některé žánry tematicky vhodné.
  
### Pouze aspekty
  
Pokud chcete provést velmi zásadní změnu, můžete zcela zahodit dovednosti a používat na všechno jen aspekty. To vyžaduje jednu změnu v tom, jak aspekty fungují. Navíc ke všemu ostatnímu teď budou dávat pasivní +1 k situacím, k nimž se vztahují. Pokud tedy mám aspekty **_Akrobatický_**, **_Svůdník_**, **_Silný_** a **_Šermíř_**, mohu si počítat +2 - efektivně Slušnou dovednost - ve většině šermířských situací zahrnujících sílu, což poskočí na Dobrou (+3), pokud u toho udělám něco akrobatického.
  
Pokud půjdete tímto směrem, bude potřeba věnovat více pozornosti výběru aspektů, aby všichni chápali, kdy se jejich aspekty berou v úvahu a kdy ne. První instinkt většiny hráčů bude jít po širokých, jednoduchých aspektech, jako je silný nebo chytrý, protože jsou jednoduché na použití ve většině situací. Skutečnou výhodu nicméně získají hráči, kteří do svých aspektů vloží trochu více příběhu. **_Rytíř_** kryje hodně věcí, ale **_Rytíř Hvězd_** jich kryje víc a **_Odpadlý rytíř Hvězd_** kryje ještě víc. Jako vždy v podobných případech, mechanicky nejschopnější postavy budou ty nejzajímavější.



## Další použití dovedností
  
Dovednosti vám už v základu umožňují spoustu věcí, ale mohou být ještě flexibilnější, než se na první pohled zdá. Pokud si prohlédnete seznam dovedností, všimnete si, že každá dovednost má zaškrtnuté akce překonání a vytvoření výhody. To otevírá spoustu možností i pro dovednosti, které se nezdají mít příliš zajímavých upotřebení.
  
Pokud má postava vysoké hodnocení dovednosti, Dobré (+3) nebo vyšší, znamená to, že je na danou oblast expertem. V rámci úzkého vymezení toho, co dovednost pokrývá, má hluboké znalosti pokrývající nástroje a pomůcky, které se k dovednosti váží, stejně jako vědomosti o jiných lidech, kteří danou dovednost používají na adekvátní úrovni.
  
Tři útočné dovednosti - Boj, Střelba a Provokace - jsou nejčastěji používané v bojích. To ale neznamená, že je boj jediná situace, v níž mohou být užitečné. Postava s dovedností Střelba může identifikovat střelné zbraně, zná detaily o jejich údržbě a zacházení s nimi a ví, kde je získat. Totéž platí pro Boj ohledně zbraní na blízko.

To otevírá spoustu možností pro akce překonání nebo vytvoření výhody. Expert na střelbu může například použít svou dovednost k akci překonání, aby na novém místě nalezl prodejce zbraní. Střelba může být použita k vytvoření výhody identifikací typu zbraně podle zvuku výstřelu a zjištěním omezení daného modelu nebo postřehnutím, že protivníkova zbraň není pořádně udržována a může se tedy zaseknout.
  
Provokace se může zdát těžší na podobná využití, ale expert s Provokací může odhalit, když oponent blafuje nebo určit, která postava ze skupiny protivníků je největší hrozbou.
  
Stejně tak můžete použít i další dovednosti. Expert na Zlodějnu dokáže sehnat adekvátní nástroje nebo jiné experty na Zlodějnu nebo dokonce zločince určit podle jeho postupů nebo specifických znaků, které zanechává. Expert na Řízení může určit vozidla a tvořit výhody skrze jejich srovnávání s jinými vozidly nebo rozebíráním jejich detailních vlastností.
  
Dovednosti, které normálně nedovolují útočit nebo bránit - Zlodějna, Řemesla, Vyšetřování, Učenost a Zdroje - mají mnoho možností pro dodatečné akce a za správných podmínek mohou být použity k útoku nebo obraně. Řemesly může jít zaútočit skrze konstrukci nebezpečných pastí, například. Zlodějnu může jít použít k obraně, pokud se postava k obraně připraví na základě detailní znalosti bezpečnostních opatření protivníka. Taková použití by měla být vázána na velmi specifické a omezené situace, ale o to lepší pocit mohou hráči mít, když jim je umožněno jejich dovednost takto využít.
  
Kreativita je na pořadu dne. Takřka jakákoliv dovednost na vysoké úrovni otevírá nespočet možností. Je důležité, abyste jako vypravěči byli přizpůsobiví a nechali se vést logikou, protože hráči vás zajisté něčím překvapí. Měli by dostat šanci cítit se výjimečně v rámci oblasti, na níž se jejich postava soustředí. Pokud se hráč s dovedností pokusí o něco nového, pečlivě takovou možnost zvažte a buďte otevření kreativním interpretacím dovednosti. Jako hráči se pokoušejte najít nové možnosti svých dovedností. Pokud se naskytne situace, v níž myslíte, že byste měli být schopni použít dovednost nezvyklým způsobem, zkuste to\! Fate je zajímavější, když se děje něco nečekaného a hráči používají nezvyklé metody k vyřešení situací, v nichž se octnou.



  
## Dovednostní módy
  
**Dovednostní módy** jsou balíčky dovedností, které reprezentují širokou škálu kompetencí. Módy jsou výborné pro ještě rychlejší tvrobu postav, než už nabízí Základní pravidla Fate. Namísto výběru hodnocení 10 různých dovedností si hráči vyberou a ohodnotí tři módy a rovnou si vezmou jejich dovednosti.
  
Vemte svůj seznam dovedností a zamyslete se, jaké archetypy byste ve svém prostředí rádi viděli. Každému archetypu dejte pět nebo šest relevantních dovedností. Každá taková skupina je mód. Dovednost se může objevit ve více než jednom módu, ale pokud by nějaká byla tak častá, že by se objevila v takřka _každém_ módu, tak to povede k určité podobnosti mezi postavami.
  
Ideálně chcete skončit se čtyřmi až osmi módy - to je dost pro rozdílnost, ale dost málo, abyste si dokázali rychle vybrat tři z nich.
  
> Ben plánuje klasickou fantasy hru s prolézáním podzemí, sbíráním pokladů a občasným zabíjením draků. Dovednosti pro tuto hru jsou Atletika, Empatie, Klamání, Kondice, Kontakty, Pozornost, Přežití, Skrývání, Střelba, Vůle, Vztahy, Zastrašování, Zbraně a Zlodějna. Na základě tohoto seznamu přijde se čtyřmi módy:

> | Boj	| Mluvení	| Kradení	| Zálesáctví | 
> | :---: | :---: | :---: | :---: |
> | Atletika	| Empatie	| Atletika	| Atletika |
> | Kondice	| Kontakty	| Klamání	| Přežití	|
> | Střelba | Klamání	| Pozornost	| Skrývání |
> | Zbraně	| Vůle	| Skrývání	| Učenost	|
> | Zastrašování	| Vztahy	| Zlodějna	| Všímání	|

> Ben si všimne, že se Atletika objevila ve třech ze čtyř, jenže jde o tak široce použitelnou dovednost, že si neumí představit, že by v některých z těchto módů chyběla. A kromě toho, hrobky vykrádající PH ji budou potřebovat.


### Hodnocení
  
Běžná pyramida ze *Základních pravidel Fate* se na módy nevztahuje. Namísto toho si každý hráč vybere tři módy a ohodnotí si je - jeden jako Dobrý (+3), jeden jako Slušný (+2) a jeden jako průměrný (+1). Hodnocení módu se stane základním hodnocením všech dovedností, které obsahuje. Dovednosti s tímto hodnocením jsou **trénované**, dovednosti o jednu úroveň výš jsou **soustředěné** a dovednosti o dvě úrovně výš jsou **specializované**.
  
> Jeden Benův hráč, Will, chce hrát zloděje, takže si vezme Dobré (+3) Kradení. Na začátku má tedy Atletiku, Klamání, Skrývání, Všímání a Zlodějnu trénované s Dobrým (+3) hodnocením.
  
  
### Posílené dovednosti
  
Pokud dva nebo tři módy postavy obsahují stejnou dovednost, je **posílená**. Když na to dojde, napište si jí pouze k tomu nejvyššímu módu. Žádná dovednost by se na kartě postavy neměla objevit více, než jednou.
  
Pokud je dovednost posílená jednou - tzn. sdílejí ji dva módy - zlepšete si ji z trénované na soustředěnou. Pokud je posílena dvakrát - tj. je sdílena třemi módy - zlepšete si ji z trénované na specializovanou.

> Navíc ke svému Dobrému (+3) Kradení si Will vezme také Slušné (+2) Mluvení a Průměrný (+1) Boj. Jak Boj tak Kradení mají Atletiku, takže ta se stane z trénované soustředěnou - z Dobré (+3) ji přepíše na Skvělou (+4) a zapíše si ji ke Kradení. Podobně Mluvení a Kradení sdílí Klamání, takže si ho zapíše pod Kradení jako soustředěné. Willovy módy pak vypadají takto:
  
|  | Dobré (+3)	| Slušné (+2)	| Průměrný (+1) |
| :---: | :---: | :---: | :---: | 
|  | **Kradení** | **Mluvení** | **Boj** |
+5 |  |  |  | 			
+4 | Atletika, Klamání |  |  | 			
+3 | Skrývání, Všímání, Zlodějna |  |  | 			
+2 |  | Empatie, Kontakty, Vůle, Vztahy |  | 			
+1 |  |  | Kondice, Střelba, Zastrašování, Zbraně | 	

  
 ### Zlepšování dovedností
  
Poté má každý hráč 7 bodů na další zlepšení dovedností. 

| Zlepšení	| Cena |
| :---: | :---: |
| Trénovaná na soustředěnou	| 1 |
| Soustředěná na specializovanou	| 2 |
| Trénovaná na specializovanou	| 3 |

Žádná dovednost nemůže být nikdy lepší, než specializovaná.

> Will chce být velice nenápadný, takže utratí 3 body na specializaci Skrývání, z Dobré (+3) na Výjimečnou (+5). Také si přeje být kompetentní v boji, takže utratí další 3 body na specializaci Zbraní, z Průměrných (+1) na Dobré (+3). Za poslední bod si soustředí Kontakty, ze Slušných (+2) na Dobré (+3), aby tak pro sebe získal trochu lepší konexe. 

|  | Dobré (+3)	| Slušné (+2)	| Průměrný (+1) |
| :---: | :---: | :---: | :---: | 
|  | **Kradení** | **Mluvení** | **Boj** |
+5 | Skrývání |  |  | 			
+4 | Atletika, Klamání |  |  | 			
+3 | Všímání, Zlodějna | Kontakty | Zbraně | 			
+2 |  | Empatie, Vůle, Vztahy |  | 			
+1 |  |  | Kondice, Střelba, Zastrašování | 	

  
  
### Módy se Specialitami
  
Některé módy mohou nabízet přístup ke **specialitám** - ať už protože obsahují dovednostní specialitu, nebo protože odemknou specialitu aspektu. Za každou specialitu, která je s módem spojena, je v módu o jednu dovednost méně než obvykle. Například pokud by měl běžný mód ve vaší hře pět dovedností, mód s dovednostní specialitou je bude mít jen čtyři. Speciální aspekty jsou navíc k běžnému počtu aspektů ve vaší hře.
  
> Ben na svůj seznam přidá čtyři módy: Umění a Božstva pro dva různé druhy magie a Trpaslíky a Elfy pro... trpaslíky a elfy. První dvě mají po dvou specialitách - dovednost a aspekt, které se obě vztahují k magii - a druhé dvě mají jen jednu - aspekt.


| Umění	|	Božstva	|	Trpaslík	|	Elf	|
| :---: | :---: | :---: | :---: | 
| Magie	|	Přízeň	|	Kondice	|	Atletika	|
| Učenost	|	Učenost	|	Učenost	|	Pozornost	|
| Vůle	|	Vůle	|	Zastrašování	|	Střelba	|
| _Dovednostní specialita_	|	_Dovednostní specialita_	|	Zbraně	|	Učenost	|
| _Specialita aspektu_	|	_Specialita aspektu_	|	_Specialita aspektu_	|	_Specialita aspektu_	|


